---
layout: default
variant: white

title: "Digitaal Indelen Straatmarkten"
description: Op de Amsterdamse straatmarkten worden de plaatsen verdeeld op basis van heel veel regels. Maar gaat dit wel eerlijk en transparant? En kost het niet teveel tijd? Tiltshift organiseerde digitale innovatie op de straatmarkten van Amsterdam.
quote: Ik ga pas naar de veiling als ik zeker weet dat ik een kraam krijg.
type: Fixxx
keywords:
labels: [datagedreven werken, digitale transformatie, eerlijke algoritmes, public code]

image: /assets/img/foto/IMG_9715.JPG
image_alt_text: 'Alt_text'
featured_image: /assets/img/foto/1.JPG
featured_image_alt_text: 'Alt_text'

excerpt: "De marktverordening digitaal toegepast zodat ondernemers transparant hun plaats op de Amsterdamse markt krijgen."

caption: 'Discovery "Digitaal Indelen Straatmarkten", Gemeente&nbsp;Amsterdam'

featured_order: 1
featured: true
order: 2
back: ..
---
Op de ruim vijfentwintig Amsterdamse straatmarkten krijgen de kooplieden een kraam op volgorde van anciënniteit en heel veel aanvullende regels. Die regels zijn zo complex dat het voor de marktmeesters knap lastig is om de kramen ’s-ochtens eerlijk in te delen. Al helemaal in een omgeving waar niemand op zijn mondje gevallen is.

Het marktbureau van de gemeente Amsterdam maakte zich zorgen over de eerlijkheid en transparantie van de indeling van de markten. De complexe indeling vereist veel inzet van de marktmeesters in de ochtend, waardoor er in de middag regelmatig niemand meer beschikbaar om toezicht te houden op de markt.

Het Fixxx-team van Tiltshift werd gevraagd om de handmatige indeling te automatiseren. We begonnen met een discovery-fase waarin we in de ochtend op de markt meekeken met de indeling, en gedurende de dag met het markttoezicht. Ondertussen spraken we veel met marktondernemers wat heel veel extra inzichten opleverde. Zo bleek dat de ondernemers zelf ook overlast ervoeren van de ochtendindeling; doordat de plaatsen pas laat bekend waren, kon er ook pas laat begonnen worden met opbouwen en dus ook met verkopen. Ondernemers zonder een vaste plek bleken op rustige dagen zelfs niet eens naar de markt te komen omdat ze pas aan het begin van de marktdag wisten of ze een plek konden krijgen, met als gevolg lege kramen op de markt.

In de ideation maakte het team in co-creatie met marktmedewerkers en kooplieden een concept voor een automatische indeling. Waarbij alle kooplieden op de avond voorafgaand aan een markt horen op welke kraam ze morgen zijn gepland. En dat deze automatische indeling rekening houdt met hun rechten maar ook met hun voorkeuren. En dat alles netjes past in de ‘opzet’ van de markt, die van dag tot dag verschilt.

Bij de realisatie waren er twee onverwachte uitdagingen. Zo bleek de marktverordening, met daarin alle regels, niet op elke markt hetzelfde toegepast te worden. Veel details van een markt bleken vooral in de hoofden van de ervaren medewerkers te zitten. Denk daarbij aan de opstelling van de kramen, de situatie op straat, de eigenschappen van een kraam zoals branchering én sommige heel oude rechten van kooplieden.

<div class="article-image" style="background-image: url(/assets/img/foto/IMG_9834_2.JPG)">
    <div class="slope"></div>
    <div class="slope slope--flip"></div>
</div>

Het team loste dit op door middel van een een vast en herhalend proces. Elke week programmeerden we een klein stukje van de regels uit de marktverordening. Aansluitend toetsten we dat op een echte markt, samen met de marktmeesters. Als de uitkomst dan anders was dan de praktijk zochten we uit wat het verschil was en legden we het als besluit voor aan de product owner van het marktbureau. Op basis van de besluiten kon het team dan weer verder. Zo heeft het team in twee maanden, samen met de medewerkers van het marktbureau, alle kennis uit de hoofden van de marktmeesters gehaald en daarmee de indeling van de markt geautomatiseerd.

Toen de indeling betrouwbaar genoeg was zijn de kooplieden van de markt op plein 40-45 erbij betrokken. Die hadden er in het begin maar bar weinig vertrouwen in. Waar ze normaal de markt opreden, de situatie opnamen en wisten waar ze aan toe waren moesten ze nu vertrouwen op dat ene mailtje van de avond ervoor. We wonnen hun vertrouwen door de marktmeesters een dashboard te geven. Daarmee konden ze goed en eenvoudig uitleggen waarom de indeling was zoals ’ie was. En toen zagen de kooplieden vooral de voordelen van het systeem: je bent zeker van je plek en de markt wordt sneller opgebouwd.

Het resultaat is een (web-)applicatie kiesjekraam.amsterdam.nl waarin ondernemers hun voorkeuren voor een plek op de markt ingeven, het marktbureau transparant de ondernemers over de kramen indeelt en de marktmeesters beschikken over een dashboard met relevante rapportages voor hun werk.

Maar deze digitale transitie maakt meer mogelijk. Zo zien kooplieden eerder of er plek voor ze is, en welke kraam precies. Marktmeesters kunnen hun werk beter over de dag spreiden zodat ze ook aan het eind van de markt aanwezig kunnen zijn. En tenslotte is er één geharmoniseerde werkwijze voor alle markten van Amsterdam, conform de verordening.

<p style="font-size: 0.75em">
    Marjolein van der Vlugt -Smit (opdrachtgever en product owner), Laura Buonomo en Floor Vos (marktbureau), Jacqueline van Norden (implementatie) en de marktmeesters, marktbeheerders en kooplieden van de Albert Cuypmarkt, de Dappermarkt en Plein 40-45.
</p>
<p style="font-size: 0.75em">
    Tiltshift-team: Robbert Broersma, Rutger Dik, Maurice Guikema, Eva Leffef, Yvonne de Meij van Streefkerk, Daan Mortier, Tom Ootes en Joris Boeren.
</p>
