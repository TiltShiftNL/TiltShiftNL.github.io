---
layout: default

title: "Digitaal Indelen Straatmarkten"
description: Op de Amsterdamse straatmarkten worden de plaatsen verdeeld op basis van heel veel regels. Maar gaat dit wel eerlijk en transparant? En kost het niet teveel tijd? Tiltshift organiseerde digitale innovatie op de straatmarkten van Amsterdam.
quote: Ik ga pas naar de veiling als ik zeker weet dat ik een kraam krijg.
type: Fixxx
keywords:
labels: [datagedreven werken, digitale transformatie, eerlijke algoritmes, public code]

image: /assets/img/foto/IMG_9715.JPG
caption: 'Design Sprint "Digitaal Indelen Straatmarkten", Gemeente&nbsp;Amsterdam'

back: ..
---
Op de ruim vijfentwintig Amsterdamse markten krijgen de kooplieden een kraam op basis van anciënniteit en heel veel aanvullende regels. Die aanvullende regels zijn zo complex dat het voor de marktmeesters van de gemeente knap ingewikkeld is om de kramen ’s-ochtens eerlijk te verdelen. Al helemaal in een omgeving waar niemand op zijn mondje gevallen is. 

Het marktbureau van Amsterdam maakte zich zorgen over de eerlijkheid en de transparantie van de indeling van de markt. En over de daaraan gepaarde tekorten aan marktmeesters in de middag. Want veel aandacht van de marktmeesters gaat uit naar de indeling waardoor er in de middag regelmatig niemand beschikbaar was toezicht te houden op de markt.

Aan het Fixxx-team van Tiltshift is daarom gevraagd om deze indeling te automatiseren. Maar de discovery die het team als eerste uitvoerde bij de uitvoerenden op het marktbureau en de markt leverde meer op. Zo bleek dat de kooplieden overlast ervoeren van de gevolgen van de ochtendindeling; het laden en lossen werd daardoor lang uitgesmeerd. En omdat kooplieden zonder een vaste plek pas aan het begin van de markt horen of er plek voor ze is nam het animo af, met als gevolg lege plekken op de markt.

In de ideation maakte het team in co-creatie met marktmedewerkers en kooplieden een concept voor een automatische indeling op de avond voorafgaand aan een markt. Met als doel dat iedere koopman om 23:00 uur al weet welke kraam hij morgen krijgt. Dat de indeling rekening houdt met hun rechten maar ook met hun voorkeuren. En dat alles netjes past in de ‘opzet’ van de markt, die van dag tot dag verschilt.

Bij de realisatie waren er twee onverwachte uitdagingen. Zo bleek de marktverordening, met daarin alle regels, niet op elke markt even netjes gevolgd te worden. Dat kwam weer doordat alle details van een markt vooral in de hoofden van de ervaren medewerkers zaten. En die details waren niet mals, denk aan de opstelling van de kramen, de situatie op straat, de eigenschappen van een kraam zoals branchering én sommige heel oude rechten van kooplieden.

Het team loste dit op door een vaste, zich herhalend proces in te richten. Elke week programmeerden we een klein stukje van de marktverordening. Dat toetsten we met de marktmeesters, op een echte markt. Als de uitkomst dan niet hetzelfde was als de praktijk legden we het als besluit voor aan de product owner van het marktbureau. Die nam snel een besluit waarna het team weer verder kon. Zo heeft het team, samen met het marktbureau, in ongeveer twee maanden de hele marktindeling configurabel gemaakt en geautomatiseerd.

Toen de indeling betrouwbaar was zijn de kooplieden van de markt op plein 40-45 erbij betrokken. Die hadden er in het begin maar bar weinig vertrouwen in. Waar ze normaal de markt opreden, de situatie opnamen en wisten waar ze aan toe waren moesten ze nu dat ene mailtje op de avond ervoor geloven. Dat lukte pas nadat de marktmeesters een dashboard kregen. Daarmee konden ze goed en eenvoudig uitleggen waarom de indeling was zoals ’ie was. En al gauw zagen de kooplieden vooral de voordelen van het systeem: je bent zeker van je plek en de markt wordt sneller opgebouwd.

Het resultaat is een (web-)applicatie kiesjekraam.amsterdam.nl waarin ondernemers hun voorkeuren voor een plek op de markt ingeven, het marktbureau transparant de ondernemers over de kramen indeelt en de marktmeesters beschikken over een dashboard met relevante rapportages voor hun werk.

Maar de digitale transitie maakt meer mogelijk. Zo zien kooplieden eerder of er plek voor ze is, en welke kraam precies. Marktmeesters kunnen hun werk beter over de dag spreiden zodat ze ook aan het eind van de markt aanwezig kunnen zijn. En tenslotte is er één geharmoniseerde werkwijze voor alle markten van Amsterdam, conform de verordening.

<p style="font-size: 0.75em">
    Marjolein van der Vlugt -Smit (opdrachtgever en product owner), Laura Buonomo en Floor Vos (marktbureau), Jacqueline van Norden (implementatie) en de marktmeesters, marktbeheerders en kooplieden van de Albert Cuypmarkt, de Dappermarkt en Plein 40-45.
</p>
<p style="font-size: 0.75em">
    Tiltshift-team: Robbert Broersma, Rutger Dik, Maurice Guikema, Eva Leffef, Yvonne de Meij van Streefkerk, Daan Mortier, Tom Ootes en Joris Boeren.
</p>
